## Art for blind people ## 

**Concept**

La riflessione intorno al progetto nasce dalla volontà di raccontare delle storie capaci di creare un momento di partecipazione e di arricchimento per gli utenti coinvolti. Si è ragionato su quali tipologie di narrazioni potessero quindi prestarsi all’intento e parallelamente, a chi rivolgere il progetto. La scelta è ricaduta sul pubblico dei non-vedenti, con la volontà di offrire loro, un nuovo modo di fruire l’arte visiva, più precisamente i dipinti. 
Mentre una statua, può essere “vista” e compresa tramite il tatto, un dipinto dispone di una serie di caratteristiche che i non-vedenti non sono in grado di cogliere appieno, basti pensare alle forme complesse, alle pennellate, ma soprattutto al colore. Se pensiamo ad un contesto come quello museale, in cui solitamente non vi è possibilità di toccare le opere, un utente cieco trovandosi privato del proprio “strumento” principale di percezione, non potrà fruire l’opera in maniera unica e personale, ma avrà sempre bisogno di un intermediario, che racconti ciò che vede – o meglio, ciò che riesce a cogliere - finendo per limitare ed influenzare l’esperienza del non-vedente. L’idea quindi è quella di fornire alla tipologia di utenti sopracitata, gli strumenti per poter percepire e “sentire” l’arte in modo inedito e libero da ostacoli: rendere visibile l’arte attraverso una traduzione dei dipinti in un “dizionario” comprensibile al non vedente, utilizzando forme tridimensionali, tratti e texture differenti, senza escludere il coinvolgimento degli altri sensi, come l’udito e l’olfatto. 

![Imgur](http://i.imgur.com/WHT633i.jpg)

**I diversi modi di percepire**

Attualmente, l’80% degli stimoli esterni a cui siamo soggetti ogni giorno, deriva dalla vista. Rispetto al passato infatti, la comunicazione visiva ha assunto oggi, un ruolo predominante, grazie anche ai nuovi sistemi digitali. Ciò comporta l’esclusione dei non-vedenti da alcune tipologie di sollecitazioni. Se volessimo analizzare nel dettaglio le modalità di percepire il mondo di una persona cieca o di un vedente noteremmo varie differenze. 

Poniamo l’attenzione sui diversi tipi di percezione del mondo esterno. Un vedente, farà molto affidamento sulla vista, durante tutta la sua attività quotidiana. Il non vedente invece baserà la propria esperienza su una commistione dei sensi di cui dispone, in modo molto più consapevole di un vedente. 

Attraverso la vista è possibile cogliere le differenze anche minime che intercorrono tra gli oggetti, le sfumature di colore, le variazioni più piccole della realtà. La vista coglie la forma, ma lavora principalmente sulle 2 dimensioni, sarà il cervello poi ad unire le immagini percepite e a costruire un modello tridimensionale nella nostra mente, attribuendone la profondità. Con il tatto invece, predomina la percezione della terza dimensione anche se resta maggiormente difficoltosa la percezione della globalità, che rimane una prerogativa della vista. Con la vista abbiamo una percezione inizialmente globale, poi, in un secondo momento, scendiamo a notare il particolare, il dettaglio; per il cieco è esattamente l’opposto, prima tocca, sente apticamente il particolare e passando poi al "tutto", all’insieme. E’ un processo analitico, avviene per gradi e si conclude con la totalità; si basa sulla memoria e sull’astrazione, riunendo alla fine dell’esplorazione tattile, l’insieme e il particolare. Per il cieco è uno sforzo intellettuale il ricordarsi tutti i "passaggi tattili", il vedente invece è aiutato dalla fisionomia.
Il dottor Grassini, membro dell’UIC, Unione Italiana Ciechi, utilizza la “metafora della perla” per illustrare il funzionamento della percezione di un cieco “come dal granello di sabbia nasce e si sviluppa la perla, così dalla percezione tattile si crea un’immagine sensoriale”. Inoltre egli aggiunge “toccare è osservare con le mani, è un’esperienza complessa che richiede al non vedente attenzione, concentrazione, memoria, coordinamento nei movimenti; bisogna toccare con le mani aperte per percepire le dimensioni, con tutta la mano per conoscere le superfici, con le dita per conoscere i contorni della figura, con i polpastrelli dell’indice e pollice conoscere gli spessori”. Quindi il cieco, utilizza dati diversi dal vedente, ma pur sempre dati provenienti dalla realtà. Grassini riporta come esempio quello di un tavolo. Se chiedessimo ad un cieco di descriverlo, userà aggettivi diversi dal vedente. Per il primo il tavolo sarà rappresentato da una qualità legata al materiale, ad esempio “ruvido”, il vedente si concentrerà sulle qualità visive come “bianco”. Entrambi hanno descritto il tavolo con aggettivi reali, ma istintivamente diversi. Ciò che sarà maggiormente complicato per un non vedente, sarà spiegare la “dimensione” del tavolo, poiché dovrebbe girarci intorno, stando attento a non incontrare ostacoli, toccando con attenzione. Inoltre L’occhio riesce a distinguere due cose distanti tra loro anche di un solo millimetro, mentre le dita al massimo, distanti di 2 millimentri, se più piccole possono essere confuse ed associate alla stessa superficie. La percettibilità di una linea non dipende solo dalla sua larghezza, ma anche dallo spessore e dalla forma del suo rilievo, per cui un rilievo arrotondato è meno efficace di uno più netto. Il tratteggio o il puntinato sono molto più efficaci.

In generale comunque le qualità tattili sono molte, ma meno ricche di sfumature, per questo il non vedente deve essere abituato sin da subito alla plurisensorialità dei sensi, alla dimensione aptica. “quando tocchiamo qualcosa intenzionalmente, attiviamo la nostra rete di recettori tattili e la sensazione da Tattile si trasforma in Aptica: quella percezione che comprende tutti quei sotto sistemi sensoriali derivanti dal coinvolgimento della pelle, dei muscoli e delle articolazioni” 
“L’immagine non è una conseguenza della descrizione, ma un’attività elaborata, risultato di varie forme di informazioni” (De Beni-Rocchi “Memoria e uso di immagini mentali in ciechi congeniti totali”)

